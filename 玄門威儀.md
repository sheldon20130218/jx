玄門威儀
《太乙律戒》初真戒
玄門持戒威儀
凡學人未習戒本不得習經法。
入戒壇習初真戒未熟不得躐等受中極戒。
閱戒本須焚香禮拜不得草率展閱。
不得容人盜看戒本。
不得盜聽真師說法。
禮誦功課宜敬謹三時勿  。
巳入鉢堂修煉身心者及行持中極戒曆三年者方受天仙戒。
不得矯飾威儀求人恭敬。
不得廣談因果希人布施。
不得非時禮拜欲禮拜當在人靜時。
不得占殿中央禮拜，中央是長住位。
主殿上香燈供具宜細行不得粗率。
焚香時微呪曰：常焚心香，得大清靜。
上燈燭微呪曰：破除重暗，洞照十方。
不得專撿應赴經典學習。
或遇貪難不堪，當安命自慰不得怨天恨地。
不得見士俗便說當布施作福。
不得對外敎談道法。
不得強化施主財物。
不得囑託豪貴親知募化。
不得貨殖營利。
不得假托緣事募財為私用。
出入威儀
不得無故入他宮觀及僧院。
不得無故至俗家，或有事至俗家，事畢即返，不得久留。
不得與親俗小兒等笑談雜語。
不得以衣物寄頓俗家。
遠近出入不得失儀。
同事或失儀不得非笑。

事師威儀
朔望見師當禮拜。
問師道法當禮拜，除飲食時坐功時經行時。
欲禮拜時師止當順師命。
師禮拜不得與師同禮拜。
師前不得受人禮拜。
侍師講論道法，師身心倦，敎去應去。
凡出入當先白師。
製衣服冠巾等物當先白師。
作眾事如雲遊守山聽講興緣事等當先白師。
人從己借物當先白師，師許然後與。
欲從人借物當先白師，師聽然後去。
欲習經懺當先白師。
若人以物施當先白師，己然後受。
己物欲施人當先白師，師聽然後與。
凡事白師，師聽與否皆當作禮而退不得含慍。
師有疾，宜盡心看視，不得懈怠。
師令澣褻衣不得現裹。
師令滌溺器，不得嫌不淨。
師唾涕當即除去。
燈月下不得履踐師影。
師敎戒嚴切不得還逆語。
人問師諱，答雲上某下某，問號答雲某師。

視聽威儀
閱經典當端坐體認。
不得輙指日月霓虹。
不得久視日月雲漢。
不得視外教書。
不得視小說傳奇閒雜書。
侍坐師側及對賓客宜正視，不得上視，不得下視，不得流視。
不得注視亂色嘆羨奇艷。
隨師登高眺遠，視師所視處，不得他視。
隨師出入不得左右顧盼，當低頭隨後。
入城市遇一切戲幻聚眾事不得注目視。
歸不得侈談城市風景奢華。
傳達師友書信不得私拆窺視。
入師友房不得亂將經籍翻視。
入城市不得顧視女人，不得睨視女人。
不得盜聽說法。
不得傾聽不得聽淫樂。
不得聽笑談雜話。
不得聽唱歌曲。
不得隔垣傾聽人語。
師誦經講道當起敬諦聽，不得雜聽。

言語威儀
入法堂及侍師席不得高聲言語，亦不得大聲咳嗽。
不得多言。
不得疾言。
不得效市井語隱謎。
師不問不得言。
師語未了不得言。
不得言人過失。
不得言士俗家務。
不得言朝廷官府事。
不得言閨閫事。
不得言為媒為保事。
不得非時言道法。
不得與婦人低聲謎語。
不得與少年子弟笑談戲語。
飲食時不得言語。
寢息時不得言語。
有親友來訪不得在法堂久坐，交談當在林下水邊，方可傾心坐論。
質疑詢道當禮拜致敬。
師有問，當禮拜敬對，不得強不知以為知，執己見以為是。如問家常事不必禮拜，當據實對。
對士俗不得言爐火黃芽術。
不得言彼家術。
不得言符咒幻術。
不得呵風罵雨。
不得言一切傍門小術。
不得言外敎優劣。

盥櫛威儀
類漱吐水當徐引下。
不得高聲嘔吐唾涕。
夏月盥器當覆不令生蟲。
棄不淨水不得當路，當低低潑下，不得高手揚潑，濺人衣上。
不得熱湯潑地。
內衣宜頻澣，有蟣虱宜先拾去。
發宜多櫛，積發多乃焚僻靜處，不得納房內壁縫。
法堂中神像前不得盥漱刺齒唾涕，當在僻靜處，亦不得對背唾涕。
有瘡癬當避人，不得盥手共器。
有可畏瘡，猶不得刺人目。

飲食威儀
凡齋會先致敬供奉。
聖真大眾端莊齊立，誦靈書中篇畢。末座出，生於眾生盤內，誦偈雲：汝等鬼神眾，我今施汝供，此食遍十方，一切鬼神共，唵吽靈娑訶。（三遍），出生飯不過七粒，面不過一寸，饅首不過指甲許。
餘飲食蔬菜不出生食時微呪曰：五星之炁，六甲之精，三真天倉，清雲常盈，黃父赤子，守中無傾。
飲時微呪曰：神水入腹，五臟清明。
飲食時不得笑語。
不得含食語。
不得呵食好惡。
不得搔首。
不得刺齒，欲刺齒以袖掩口。
不得嚙食有聲。
不得作口容。
不得咱舌有聲。
不得不遜恣食。
不得已曆己口復反盤內。
飯中有轂，當去皮食之，不得棄地。
飲食中有蟲螘，宜密去之，不得令眾知。
食竟不得更離座食。
放盌箸不得有聲。
不得偏眾獨食。
不得見美味，生貪心恣食。
凡同眾食，不得太遲，不得太速，舉箸放箸不得在師長前。
行食未至，不得生煩惱，不得大聲呼喚。
時常飲食不得失儀。
有失儀者不得非笑。
飲食畢，擊磬聽，大眾經行。

聽法威儀
凡聽法已，精思理致，身體力行，不得徒資口耳。
年少初真戒未堅固，道心為篤，宜專持本戒，不得蚤受中極戒。
不得與年少道士俗姓子弟結友。
不得與女冠結拜姊妹書疏往來。

出行威儀
入法堂行安詳舒徐。
人閱經不得在彼案前經行。
人禮拜不得在彼頭前經行。
入觀宇不得行中央當路或左或有行。
隨師行當低頭隨後，不得左顧右盼。
不得止道傍久共人語。
不得馳行。
不得掉臂行。
不得與少年道俗談笑同行。
不得在女人前後互隨行。
不得與醉漢狂夫前後互隨行。
隨師行，若偶分行，期會處不得後時。
凡遇官府，不論大小宜回避。
年少戒行未堅，不得遠方遊行，必欲參師訪道，當擇賢侶，不得同不肖匪人同行。

起立威儀
立不得偏任一足及倚桌靠壁。
侍師不得對面立，不得高處立，不得遠立，立師後不得倚師座。
見師長起立，見賓客起立，除誦經時，作務時，病時。
侍師，師命坐方坐，師有問，當起，儒禮雲：君子問更端則起而對。

坐臥威儀
看閱經典，不得箕踞，當焚香正襟危坐。
不得當聖像坐。
坐功依師傳受，按時靜坐，不得失次。
對師長不得坐功。
對賓客不得坐功。
夜中宜多坐少臥。
不得同婦人坐。
不得與女冠同坐。
如女冠來問道，開示畢，即遣歸，不得久留坐。
靜坐約一時，或經行，或臥。
與人並坐，不得橫肱坐。
不得堅膝坐交臂膝上。
臥宜側體屈足醒則舒，不得偃仰臥。
不得與師同房臥，或同房不得同榻臥。
師未臥不得先臥。
已臥不得言語。
不得脫小衣臥。
不得於非處臥。
臨臥攜火入房須與同房者知雲：火入，欲熄火亦與知雲：更用燈否。
大暑不得伏地臥。
不得露臥。
不得晝臥。
不得飽食便臥。
不得置火枕邊。
不得攜穢器從法堂前過。
晨起先左足下床。
臨臥時咒曰：太真玉女侍真衛魂，三宮金童，來守生門。
臥醒時呪曰：當願眾生，以迷入覺，一旦豁然。
下床時咒曰：化惡反善，上書三光，使我長生，乘景駕雲。

作務威儀
凡作務，不得辭勞苦。
平日當愛惜常住物件。
不得狼藉米穀粉麵食。
凡洗菜，當三易水。
凡汲水，當先澡手。
凡汲水，又當諦視有蟲無蟲，絹濾過方用。
嚴冬不得蚤濾水，須待日出。
不得燃腐薪。
凡作食，當三澡手，不得帶爪甲垢。
掃地當先灑水，每方五尺作一次掃。不得揚塵掃，不得逆風掃，不得聚灰土於門扇後。

沐浴威儀
浴宜朔日，不得當風。
不得帶濕縈髻。
不得抿發不避人前。
沐不得數。
不得與俗並日。
入沐堂脫衣著衣當安詳自在。
入沐先洗僻處。
不得浴堂小遺。
不得粗燥致湯水濺鄰人。
入浴不得與人語。
不得恣意久浴妨礙後人。
有瘡癬當後浴不得先入。
湯冷熱依例擊梆，不得高聲大喚。
沐浴宜五香湯：白芷、桃皮、柏皮、零陵、青木香也。
沐浴未幹，不得跌坐及臥。
沐浴微呪曰：天地開朗，四大為常，玄水解穢，辟除不祥，雙童守護，七靈安房，雲津煉濯，萬氣混康，內外利貞，保滋黃裳。

書雲，不矜細行，終累大德，約而言之，事事不過一敬，推而廣之，洋洋奚止三千，現前眾等，若能隨事體察，觸類旁通，始感勉強，終歸自然也，勇猛力行，無怠無忽，不惟具大福報，決定仙都記名，複有護戒神王，營護戒體，證無上道。
