虚皇天尊初真十戒文

《正統道藏》洞真部戒律類
虚皇天尊初真十戒文

謹按虚皇天尊言：出家超俗，皆宿有良契，故能獨拔常倫，若慎終如始，精至修鍊，當福及七祖，慶流一門。所謂九層之臺，起於累土，千里之行，始於足下，入道之門，積德之基，亦必由此始。開度之時，宜受初真之戒，其戒有十，爾當受之。 
第一戒者，不得不忠、不孝、不仁、不信，當盡節君親，推誠萬物。 
按傳曰：仙經萬卷，忠孝爲先。盖致身事君，勤勞王事，所以荅覆庇之恩也；修身慎行，善事父母，所以荅生育之恩也；事師如事父母，所以荅教誨之恩也。民生於三，事之如一，乃報本之大者，加以仰不愧於天，俯不怍於人，敬信神明，所以荅造化之恩也。併前三事，謂之四恩。至於祝國延禧，除妖却害，化民爲善，禆王化之所未及，乃出家之忠也。生則誘其親，以惜福向道；死則爲之，遷神福鄉。其處己，則離諸恩愛，息諸塵緣，專精一心，勤於學道。道功既就，則雖億劫種親，皆得超度，上可以報四重之恩，下可以濟三途之苦，廼出家之孝也。至於不仁者，欺心妄作，越禮非爲；不信者，虚誕自矜，華辭惑衆。要當知大忠者，不昧其心，至一物不欺；大孝者，不悖於理，至一體皆愛。然則一語欺心，非忠也；一事悖禮，非孝也。故忠孝爲諸戒之首，百行之源，學者之先務也。若能依上遵守而行，則可以盡節君親，推誠萬物矣。 
第二戒者，不得隂賊潜謀，害物利己，當行隂德，廣濟群生。 
夫隂賊潜謀者，是暗中使人爲非，教唆詞訟之謂也。令人入於䧟阱憲網之中而自得快樂，害物利己之念，迨不可勝言。若或返照廻光，化人爲善，則廣隂德，普濟群生，斯廼入道之第一義也。 
第三戒者，不得殺害含生，以充滋味，當行慈惠，以及昆蟲 。 
盖不殺生者，所以存仁愛也。夫禽獸旁生，性命同禀，有夫婦之配，有父子之情，有巢穴之居，有飲食之念，愛憎喜懼，何異於人。能懷惻隱之心，不忍殺戮而食，以證慈悲之行，不亦善乎？或心雖仁民愛物，而迹廼混俗衆中，有所未便，則不起意殺、不下手殺、不眼見殺三淨，是則飲食随緣，又何殺生之有？且聖賢於肉食，固未常必其有無，而仁愛之及物，亦何常間乎彼此，如網解三面，迹遠庖廚，釣而不網，弋不射宿，啓蛰不殺，方長不折。德惠之普，人蟲草木，一視同仁。後之不肉食者，果能然乎？又當知人生衣食之豐儉，皆因前世修積之浅深，今日分應所受，廼能節之，則當來之福益厚，莫可量也。果能如是，則慈惠以及昆蟲，豈虚言哉。 
第四戒者，不得淫邪敗真，穢慢靈炁，當守真操，使無缺犯。 
盖不淫邪者，所以戒亂倫也。夫有家者，特爲繼後承先而設，故憑媒議通書娉，明白婚娶。又爲酒食，以召鄉黨僚友，以厚男女之别，則夫婦之道，禮所當然，實不犯他人之色，又何淫之有？娼妓之徒，名曰下賤，正以其苟合，亂人倫也。若親此輩，是與等矣。然前代仙師亦有遊戲妓門者，盖或以試鍊道心，令見境不動，或從化導有緣，令背塵合覺。後之凡夫，或引以證己，實乃左道濫遊，真妄不同，仙凡異致。端人正士，自善主張，未必溺於其所惑也。其出家超俗者，皆因宿有善慶，所以獨拔常倫，果能顿息塵緣，斷絶色慾，精修道行，當證仙階，福及九祖，慶流一門。經曰：仙人道士，非有靈質，積精養炁，以成真者，此也。然或初基，未明志節，早宜修省，以勗將來，母負善因，復堕塵網，當守真操，使母缺犯，則福德日新，道功可就矣。 
第五戒者，不得敗人成功，離人骨肉，當以道助物，令九族雍和。 
夫不敗人成功者，盖聞人有一善，則賛和之，聞有諸惡，必當掩之，使之成功，不至喪德。又不離人骨肉者，或見有親族不和，父子、夫妻、兄弟、師友，因矛盾而至参商者，當以道勸勉，使之雍和，令不離間，則人倫不廢，道義兩全，實登真之要路也。學道之士，宜各體知。 
第六戒者，不得䜛毁賢良，露才揚己，當稱人之美善，不自伐其功能。 
盖誠爲入道之門。語者，心之聲也；語之妄，由心之不誠也。心既不誠而謂之道，是謂背道求道，無有是處。但遇賢良而䜛毁之，則露才揚己，自伐功能，皆非正士之所宜有，必當稱人之美善，庶幾成己之功勤，此固學者之深戒也。 
第七戒者，不得飲酒過差，食肉違禁，當調和氣性，專務清虚。 
夫不飲酒者，所以戒亂性也。盖酒本以行禮，浹洽和氣，古人主賓百拜，終日而不至醉，示有節也。後人嗜慾無厭，縱飲謀醉，遂至形骸颠倒，禮法喪失，或以致病，或以搆禍，罔覺其非，儻随平日酒量深浅，減節飲之，不使過量，又何亂性之有？且食肉違禁者，如牛之有功，犬之有義，鴈之有序，鯉鱔朝斗，此等之肉，又安忍食之？能推此心，戒而不食，則可以調和氣性，感格真靈，專務清虚而道業日新，玄功時着矣。凡所學者，宜自慎焉。 
第八戒者，不得貪求無厭，積財不散，當行節儉，惠恤貧窮。 
夫人之貧富，命禀生初，悉已前定。若生財有分，用盡還來；若胎骨受貧，廣求不富。能明此理，一切取覔，付之自然。非己之財，不妄取；非義之財，不苟得；合得之財，随分取。可不䧟於貪求無厭之慾，亦有積而不散，致招殃禍者。然吾黨之士，先須識破幻假，以惠恤貧窮，節儉謹守，随緣度日，勿苦貪求常，使心地虚閑，物欲消遣，久則自然與道合真矣。 
第九戒者，不得交游非賢，居處雜穢，當慕勝己，棲集清虚。 
夫初心出家，未能獨立，須仗叢林，或結道伴，递相扶持，不至偏頗。然友分三等，有雲朋霞友，有良朋知友，有狂朋恠友。凡有志節、鍊心地、究罪福、絶塵情，逍遥方外，同志相求，遂與爲友，此等謂之雲朋霞友，以其心與雲霞相似，塵事礙他不住故也。又有習學經書，高談闊論，此等謂之良朋知友，以其不鍊心，亦不能作惡故也。又有一等，不治心地，不習經典，不顧罪福，出語乖訛，作事狂横，觸着一毫，便起爭闘，誇强逞俊，恃力恃勝，欺壓良善，相率成黨，此等謂之狂朋恠友。此三等人身謝之後，各有安置去處，随其功業，各得受報。其雲朋霞友，升入無形，遊宴玉京，或爲神仙，或爲天官；其良朋知友，塵心未盡，不出人倫；其狂朋恠友，受了十分供養，全無功德，填還口債，或堕酆都，或堕旁生，輪迴苦惱，若到如斯，悔之何及。如上三友，宜審擇焉。學者思之，各尋長便，當慕勝己，棲集清虚，不負父母遣子出家之心，不孤聖朝開教度人之意，所宜體悉，庶獲成功。 
第十戒者，不得輕忽言笑，舉動非真，當持重寡辭，以道德爲務。 
按古云：端謹嚴重，不富即貴；輕浮薄劣，不夭即貧。而輕忽語言，脇肩諂笑，曲學阿世，小人之歸，實非正士之所宜有。況持重寡辭，動容中式，乃進道之要，誠達者之所當爲。若能恪守力行，何患乎高尚之不至歟？ 
虚皇天尊初真十戒文終
