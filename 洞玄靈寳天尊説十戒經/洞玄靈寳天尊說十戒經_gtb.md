### 洞玄靈寳天尊說十戒經

《正統道藏》洞玄部戒律類（明正統十年內府刊本）

天尊言：善男子、善女人，能發自然道意，來入法門，受我十戒、十四持身之品，則爲大道清信弟子，皆以勇猛飛天齊功，於此时進心不懈退者，即超凌三界，爲上清真人。

一者不殺，當念衆生；二者不得妄作邪念；三者不得取非義財；四者不欺，善惡反論；五者不醉，常思凈行；六者宗親和睦，無有非親；七者见人善事，心助歡喜；八者见人有憂，助威作福；九者彼来加我，志在不報；十者一切未得，我不有望。

次說十四持身之品：

與人君言則惠於國，與人父言則慈於子，與人師言則愛於衆，與人臣言則忠於上，與人兄言則友於弟，與人子言則孝於親，與人友言則信於交，與人夫言則和於室，與人婦言則貞於夫，與人弟言則恭於禮，與野人言則勤於農，與賢人言則志於道，與異國人言則各守其域，與奴婢言則慎於事。

天尊言曰：修奉清戒，每合天心，常行大慈，願爲一切，普度厄世，謙謙尊教，不得中怠，寧守善而死，不爲惡而生，於是不退，可得拔度五道，不履三惡，諸天所護，萬神所敬，長齋奉戒，自得度世。而爲偈曰：

一切修學人，誓願成真道。慈悲念戒文，道聲斷煩惱。

洞玄靈寳天尊說十戒經
