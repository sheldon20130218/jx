## 太上老君戒經

《正統道藏》洞神部戒律類（明正統十年內府刊本）

太上老君戒經

戒上

老君西遊。將之天竺。周幽王之末也。周而西之于天竺。天竺。國名也。事出《玄妙內篇》。以道德二經。授關令尹喜。喜受經畢。又請持身奉經之法。授經之事。具載記傳。此略序請戒之端耳。受經既竟。理應宣通。故重請奉經持身。持身之法。備在經文。但文旨深微。非始學便曉。故別請其要。以斬後語者也。

老君於是復授喜要戒。普令一切。咸持度世。謂但持戒去惡。自得度世。然持戒者，乃為奉經。奉經者。必在求道。今既聞奉持之法。且舉戒而言也。於是說頌三章。

頌者。美其事也。明持戒奉法。並為道之因。故先誦其宗致。以悟始學。令知其指歸也。初章明持戒所得。身心福漸。次章明其法既普。家國咸興。天人同慶。後章明自漸之深。理窮於經。經理既窮。乃至成真。故有三章也。

樂法以為妻。

妻者。栖也。謂相依栖也。陰陽肇氣。人倫之道。莫不由夫妻生我者矣。樂者。謂並有待而相樂也。一切衆生。咸知樂妻。若栖心法教。則無待返偶而生理自足。又明樂法能如樂妻。則能持身奉經也。

愛經如珠玉。

法。語其所宗。經。指其所學。愛者。寶愛也。世之所寶。莫過珠玉。而世寶無益於心。經法有永於得。故令學人去彼而取此也。

持戒制六情。

六情者。六欲也。眼欲滛色。耳欲滛聲。鼻欲芬芳。舌欲脂味。身欲柔滑。意欲放泆。如此六事。皆成乎心。故為之情也。並是三塗惡業。故制而去也。若不檢制。縱恣六情。生為世人所惡。死為鬼之所迫也。

念道遣所欲。

戒以防外。念心攝内。内攝由念道。念道則所欲外亡。《西昇經》云。道之微心。子未能別。撮取於要。慎戒勿失。先損諸欲。莫令意泆。即此戒者也。

淡泊正氣庭。

人之所以躁競者。由是六情之所使也。若持戒念道。則六情澄靜。神安氣正。邪惑所不能擾。庭者。黄庭也。

蕭然神靜黙。

蕭然。無欲也。靜黙内定也。

天魔並敬護。

魔謂五帝大魔也。領人生死。在六天之上。若持戒奉法。終獲真仙。則超於三界。故並為其所敬護也。魔有四種。餘三在人身中。故曰天魔。

世世受大福。

謂持戒念道。衆惡不生。善因日建。雖經生死。今身後身。常在福中。及至成道。故云大也。

鬱鬱家國盛。濟濟經道興。

謂持戒之福。命無夭傷。見世昌盛。子孫繁茂。有家有國。逮至十方。莫不鬱然而盛者也。

天人同其願。

天謂天上仙也。人謂世中人也。言持戒奉法。始在人中。受報生天。進業人中。受報生天。進業乃至上清。是故天人同其願也。

飄眇入大乘。

大乘。謂上清法也。緣麄必至妙。階漸自之深。既離世昇天。從天之上。故云飄眇。飄眇。猶勢飄然也。飛騰之貌矣。

因心立福田。

福者。善之果也。為福之因。不由於他。己心即福田也。若修身奉法。衆惡自除。猶如治田。去其草穢。草穢既盡。自獲良穀者也。

靡靡法輪升。

靡靡。猶漸漸也。福既積。則法輪漸升之也。

七祖生天堂。

身獲道真。七祖䝉慶。

我身白日騰。

持戒志道。功成德就之所至也。

大道洞玄虛。

一切諸法。皆稱為道。乃有百官及萬八千種。並是六天及三界之道。大道者。無形無象。洞玄虛。道無不在。理無不應。故云大也。

有念無不啓。

啓。謂感也。此明持戒念道。有心即感。念念不止。以至成道。莫非念力。

練質入仙真。

欲多則神濁。氣清則質練。練質成真。莫不由戒。

遂成金剛體。

言其表裹堅真。無復朽敗者也。

超度三界難。

欲界、色界、無色界。此三界生死輪轉無休。恒與三塗對治。故云難也。自非成真。莫能超者也。

地獄五苦解。

五苦是地獄中寒池、火車、擭湯、刀山、劍樹也。解脫既超三界。無復苦緣也。亦謂五道為五苦者也。

悉歸太上經。

上清法也。衆法所窮。故云歸太上經也。

靜念稽首禮。

誦說既竟。法緣略顯。今將說戒。故令靜念稽首而受也。

於是尹喜聞說頌已。稽首而立。請受戒言。

老君曰。

第一戒殺。

第二戒盜。

第三戒婬。

第四戒妄語。

第五戒酒。

是為五戒。

若清信男。清信女。若有男女發心受戒。便得清信之號。奉持五戒。畢命不犯。謂持戒至于命終而不能犯也。是為清信男。清信女。

向發心即號清信。若中塗虧缺。則清信心廢。唯盡命不犯。來生又受福果。則全清信之理。故重云爾。

老君曰。戒殺者。一切衆生。含氣以上。翾飛蠕動之類。皆不得殺。蠕動之類。無不樂生。自蚊蟻蜓蚰。咸知避死也。

老君曰。戒盜者。一錢以上。有主無主。非己之物。皆不妄取。在地地官。在水水官。在人人主。如是則無無主之物。此言無主者。謂當時無誌護也。

老君曰。戒婬者。非夫婦。若出家人。不妻不娶。若男若女。皆不得犯。夫妻雖非犯戒。過亦為婬犯。

老君曰。戒妄語者。若不聞不見。非心所了而向人說。皆為妄語。所說事與心相違也。復有綺言謟曲。反覆兩舌。在後戒也。

老君曰。戒酒者。非身病。非法禮。皆不得飲。身病。謂己身疾。必應以酒也。法禮者。明非世俗饌會及鬼神之胙。若尊卑之禮。真靈之饗。則不至於失之者也。

老君曰。是五戒者。持身之本。持法之根。身本無惡。緣惡持戒。心凈身清。可以奉法。故曰法根者也。

善男子。善女人前章云清信者。明受戒改惡。乃得此號。此言善者。謂生而善也。是稟業所得。非持戒而起。願樂善法。一切法也。緣有宿善。故能願樂。受持終身不犯。犯為虧缺。不全首尾。毀為毀慢。生不信心。是為清信。得經得法，永成道真。

夫得經者。不必能修行。能修行者。乃為得法耳。得法則得道。故云永成。永。謂遠者也。於是尹喜聞受既已。已。謂已畢也。聞說戒言而親受之。非如五千是老子自出。再拜而問。何故有五。言人之為惡。其事萬萬方。皆應防戒。今何故止說有五也。

老君曰。五者。攝一切惡。言一切衆惡。皆起此五。若持此五戒。則衆惡悉絶也。

猶天有五精。以攝萬靈。五精。星也。靈。謂神靈。

地有五行。以攝群生。金木水火土也。群生所稟。莫不資之。
　　
人有五藏。以攝神明。人所以有神明之識者。由於五藏也。六情五欲。各有所生。故以五戒對而治之。明此五戒。自天至人。三才之本。非始有也。

戒者。防也。防其失也。未失則防而不為。既失則戒而不犯。皆是防其義者也。失而不防。則三塗盈逸。天人虛空。不防其失。則縱惡日多。惡緣報對。則充滿三塗。三塗既盛。則鬼道橫逸。夫一切衆生。皆有定數。三塗既滿。則天堂虛空。生人咸少也。是故五也。明五戒根本。所由如此也。

尹喜曰。大乎戒也。何故失耶。既聞斯旨。方歎其大。言有此戒。其來久矣。云何衆生。猶有此失。
　　
老君曰。本得無失。既失而得。亦無所失。本得無失。謂前身過去已得此戒。故於今身而無失也。而今身有失者。前身無戒。或有而違犯。故有失耳。雖為有失。而於今身得受持者。則見生無失。後身復善。故既失而得。亦無所失。

前頌云。世世受大福。即此義也。尹喜所問一失。而併舉三失答之。是對其後問。頓顯前身、此生、後身也。明人禀道。本自無失。義見經中也。

尹喜曰。敢問其本。得失既顯。事理須明。故却問其本。以求其末也。

老君曰。今當為爾。具說其本。順其所問而言其所以。故云具。諦聽。諦聽受持。普為一切之所知也。諦聽。戒其闕失。諦受。使無漏妄。然後可令一切。咸得知聞。
　　
尹喜再拜。恭立而聽。恭立者。即今長跪也。
　　
老君曰。五戒者。天地並始。萬物並有。舉其本也。夫有天地則有萬物。有萬物則有得失。有得失則有法戒之者也。持之者吉。失之者凶。善果為吉。惡對為凶。吉凶之事。悉備後章。過去成道。莫不由之。言凡得道者。莫不緣於戒者也。故其神二十五也。五五之數也。《内經》有二十五神。是人身之靈。上應天真而鎮在人身。持戒身清。則其神常安。經文五千是其義也。謂失之事。備在五千。而後此戒者。特應尹喜所請耳。
　　
老君曰。五戒者。

在天為五緯。

東曰歲星。西曰太白星。南曰熒惑星。北曰辰星。中央曰鎮星也。天道失戒。則見災祥。五星各位一方。行度氣色。並各有常。若天運失和。陰陽愆戾。皆非其分度而見妖徵。故經云。天無以清。將恐裂。裂。謂王者失德。陰陽圯裂。五緯返常也。
　　
在地為五嶽。
　　
東曰太山。南曰衡山。西曰華山。北曰恒山。中央曰嵩高山也。地道失戒。則百穀不成。五嶽各鎮其方。風雲水雨之所由也。若地道失戒。則疾風涌水。曠旱之災。百穀不實也。一切草木。皆謂之穀。經言。地無以寧。將恐發。謂山崩川竭。萬物災傷。皆由王者咎。先見兆於天。次降災於地也。

在數為五行。

東方木九。南方火三。西方金七。北方水五。中央土十二。雖中央而位在四季。五數失戒。則水火相薄。金木相傷。五數推移。四時以成。若其有失。則災癘刀兵。《西昇經》曰。五行不相剋。萬物盡可全也。

在治為五帝。

東方太皥木。南方炎帝火。西方少皥金。北方顓頊水。中央黄帝土也。五帝失戒。則祚夭身亡。五帝為帝王更治。五行相生。隨方受任。若失戒暴虐。則國祚不長。身不獲壽也。

在人為五藏。

肝屬木。心屬火。肺屬金。腎屬水。脾屬土也。五藏失戒。則性發狂。所行過惡。則五藏失神。五藏失神。則令人性狂。狂。謂僻也。尋五戒以防五惡。為惡各有所生。但一惡便使性狂。不待五也。今言五者。總其數耳。經云。馳騁田獵。令人心發狂。心為五藏之主。故舉其一也。故後章云。失一則命不成。又尋戒旨。自天及人。皆云失戒而致災祥者。明為患之起。起自由人。是以帝王有慶。兆民頼之。如有不善。則天下受殃。故知三才等治。得失必同。又自天至人。雖有五條。為失之本。在人而已。故次章云。戒於此者。而順於彼也。

老君曰。是五者。戒於此而順於彼。

謂上來五事。悉在於人。故云戒於此也。順於彼者。理也。夫患之所生。由於違理。若順理而行。復何戒乎。明為戒於過耳。若過而不戒。禍息之興。豈可禳也！
