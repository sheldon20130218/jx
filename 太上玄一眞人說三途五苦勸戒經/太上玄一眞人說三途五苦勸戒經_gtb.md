## 太上玄一眞人說三途五苦勸戒經

道言。吾於混沌無形之中。歷觀諸天梵炁。無鞅數量。天地成敗。生死報應。莫不有對。莫不有歸。天地運轉。四時交謝。亦有盛衰。日月光耀。一滅一生。亦有盈虧。人稟炁生。志有精麤。行有是非。心願如是。形迹亦是。功過相籍。纖毫不失。皆明於天地。其理甚分。故人死無數。生亦不止。皆以輪轉魂神。往返相加。莫非先身。以之無極。吾故於虛無無形之中。為諸來生。上開八門。以為法輪。教化愚蒙。勸戒因緣。開度萬生。今治道行。得入無為。知其宿命。成於至眞。而今見八門無極世界。塵沙而來。百姓子、男女人。學與不學。不顧宿命。違科犯戒。死嬰痛毒。流曳三途五苦之中。非復人形。皆受其前身所行惡對。致今之報。見之悲傷。為之不言。責之在形。愍之在心。今故開法輪。以度其身。來者明愼詳而奉焉。
