## 太上玄一眞人說三途五苦勸戒經

道言。吾於混沌無形之中。歷觀諸天梵炁。無鞅數量。天地成敗。生死報應。莫不有對。莫不有歸。天地運轉。四時交謝。亦有盛衰。日月光耀。一滅一生。亦有盈虧。人稟炁生。志有精麤。行有是非。心願如是。形迹亦是。功過相籍。纖毫不失。皆明於天地。其理甚分。故人死無數。生亦不止。皆以輪轉魂神。往返相加。莫非先身。以之無極。吾故於虛無無形之中。為諸來生。上開八門。以為法輪。教化愚蒙。勸戒因緣。開度萬生。今治道行。得入無為。知其宿命。成於至眞。而今見八門無極世界。塵沙而來。百姓子、男女人。學與不學。不顧宿命。違科犯戒。死嬰痛毒。流曳三途五苦之中。非復人形。皆受其前身所行惡對。致今之報。見之悲傷。為之不言。責之在形。愍之在心。今故開法輪。以度其身。來者明愼詳而奉焉。

道言。吾嘗歷觀諸天。出遊東門。見有百姓子、男女人。口面膿爛。血臭流出。頸如垂線。腹如懸鼓。身有鐵錐。口中銜火。大小相牽。流曳途炭。無復人形。足踐刀刃之上。身負鐵杖。痛不可負。毒不可忍。為之悲傷。哀愍無已。

道曰。其人何辜。宿命何緣。所行何犯積何罪過。以致斯報。苦毒如此。東極世界飛天人曰。斯罪人也。其前身所行。惡口赤舌。評論道德。攻伐師主。更相讒擊。或殺害無道。不念衆生。酷虐為行。心懷隂惡。誅戮無度。嫉妬勝己。抑絶賢明。致招今對。諸苦備經。萬劫當還。生非人之道。其因如此。

道曰。可令斯人念其前行。思念為善。度著法輪。授以勸戒。使得更生。還在人中。修吾此道。以解宿對。思作道行。廣開法門。建立福田。功滿德就。昇入東門之中。見其宿命之根。更受滅度。以致飛仙也。

道言。吾嘗歷觀諸天。出遊西門。見有百姓子、男女人。牛頭獸身拔出其舌。以鐵錐刺之。巨天力士。鐵杖亂考。不有限數。身體膿壞。無復人形。足立刀山之上。痛不可堪。毒不可忍。見之悲傷。哀之無已。

道曰。其人何辜。緣何宿命。行何元逆。以致斯報。楚毒如此。西極世界。飛天人曰。斯罪人也。其人前身所行不道。違負師命。輕忽三寶。口是心非。攻根伐主。罵詈呪誓。呌喚神鬼。飲酒過量。貪慾無已。或毀善譽惡。謗擊賢人。諂害忠良。滅人之命。怨魂彌訴。斯罪深重。致招今對。諸苦備經。萬劫當還。生邊夷之國。有人之形。無人之情。其因如此。

道曰。可令斯人思其宿行。念其所患。改之為善。内著法輪。授以勸戒。使得還生中國。修吾此道。解其宿對。思念作善。廣建福田。更受開度。入吾西門。見諸天人。受其先功之業。永享無量之報也。

道言。吾嘗歷觀諸天。出遊南門。見有百姓子、男女人。裸身無衣。吞火食炭。為火所燒。頭面焦燎。舉體爛壞。無復人形。頭戴鐵鑊。足倚火山。痛非可忍。考不可瞻。見之悲傷。愍之在心。

道曰。其人從何而生。生從何來。宿命何緣。犯何非法。而招此對。楚毒乃爾。南極世界飛天人曰。此之罪人。前生之時。歧咽兩舌。評論道士。攻擊賢人。不慈不孝。不仁不忠。罵辱父母。六親相殘。或烹殺六畜。殘害獸命。炎炙噉食。取一時之美。不顧宿命。或為屠賣。割剔無數。斯罪元逆。致招今對。苦痛備更。萬劫當還生六畜中。以酬昔怨。其因如此。

道曰。可令斯人改徃之行。思念作善。度入法輪。得還生人中。授其勸戒。使行慈心。廣建功德。更受開度。入吾南門。得見諸天受善功之福。與善結緣也。

道言。吾嘗歷觀諸天。出遊北門。見有百姓子、男女人裸形赤身。無大無小。相牽流曳。入鑊湯之中。身被煑漬。百毒之汁。以灌其上。五體爛壞。非可得忍。然後又入寒泉之池。或入北獄之中。頸腳鎖械。身負考掠。幽閉重檻。不覩三光。

道曰。此人從何而來。生出何門。與何結緣。犯何神明。人雖有對。其酷如斯。甚可哀傷。北极世界飞天人曰。此之罪人。前生所行。手弑君父。謀反師主。賊害人命。或恃强抑弱。中傷朋友。攻擊善人。告語官司。横罹無辜。枉者稱訴。怨懟彌天。或裸露三光。穢慢世君。或敗壞靜舍。靈觀治堂。或盜取經書。無盟而傳。或疑毀正文。訾壞寶章。或燒敗天經。輕慢靈眞。斯罪深重。故招今對。萬楚備經。萬劫當生六畜之中。或為賤人。聾盲六疾。非人之形。其因如此。

道曰。可令斯人思念先行。改心為善。内著法輪。授以勸戒。使得生人道。伏從禁戒。於今更治道行。受於開度。入吾北門。見其宿命。令知至真也。

道言。吾嘗歷觀諸天。出遊東北門。見有百姓子、男女人。身形髠截。鋃鐺鎖械。負山擔石。徃返鐵針之上。食息不得。不捨晝夜。大小相率。無復數量。艱辛塗炭。非可忍視。

道曰。此人緣何而生。受生誰門。積何罪過。犯何神明。嬰負斯對。乃至如此。身充考楚。何
當得脫。東北世界飛天人曰。斯罪人也。其前生富貴凌虐貧賤。强奪人物。殺害人命。或為劫賊。更相攻伐。或奪人所愛。姦人妻妾。離人母子。或六親相姦。淫犯骨肉。斯罪深重。致招今
對。身經三掠。乃得還生牛馬之中。其因如此。道見之悲傷。哀念在心。告飛天人曰。可令斯人思念宿命。前身所犯。於今改更。與善結緣。得脫此戹。當念作功德。廣建福田。以贖徃愆。當授其勸戒。度入東北之門。令見衆善知其命根。轉輪不滅。乃可得入無量之場也。

道言。吾嘗歷觀諸天。出遊西南門。見有百姓子、男女人。裸形赤身。身抱銅柱。柱上火針。針其腹背。太山之獸。噉食其肉。足立鐵勒之上。大小流曳。無復人形。楚痛塗炭。非可忍見。

道日。斯人何犯。宿命何緣。行何元逆。罪乃至此。負考幾年。當得解脫。西南世界飛天人曰。此之罪人。前生之時。身行强奪人食。割乏人命。換借不還。欺誘萬物。或以强淩弱。求取無厭。得輒歡喜。不得忿恨。伺便擊人。泄其惡心。或輕慢尊長。笑薄窮病。或裸身露形。觸忤三光。不敬天地。不畏鬼神。斯罪至重。致招今對。以報宿怨。萬劫當得還生下人之中。身作僕使。其因如此。

道見之悲傷。哀念無已。告飛天人曰。可令斯人思念宿命。改心為善。更治道行。廣建功德。以拔昔怨。當授其勸戒。度入西南之門。令見衆善。知有罪福。轉輪不滅。乃得入無為之道也。

道言。吾嘗歷觀諸天。出遊東南門。見有百姓子、男女人。身被髠鉗。幽閉重檻。不覩三光。在五嶽之中。一日三掠。鐵杖亂考。無復數量。罪定方謫死魂。摙諸山土石。塡塞河海。大小流曵。五苦備嬰。塗炭艱毒。非可忍見。

道曰。斯人有何緣對。宿命所由。犯何神明。誰生無罪。其獨如此。東南世界飛天人曰。此之罪人。前身殺生淫祀。祭飼巫鬼。誹笑道士。訾毀真人。棄法入偽。背師叛道。呪詛善人。被頭散髮。仰天呌神。厭禱無道。輒欲殺人。或輕慢日月。罵詈星辰。自作一法。不信宿命。或破山塞源。斷遏神道。或掘人塚槨。取人衣物。暴露白骨。捐放草野。笑人作善。自言其是。嫉妬勝己。心懷隂惡。其罪深重。致招今對。萬劫當得還生賤人之中。身嬰六極。或抱殘病。或生業疾。以報宿怨。其因如此。道見之悲傷。哀念在心。告飛天人曰。可令斯人革徃之行。思念宿命。於今修善。建立功德。廣開福田。使精誠苦厲。以拔昔咎。與道結緣。度入東南之門。授其勸戒。令更修善行。還生人中。學度一切。得與道為因也。

道言。吾嘗歷觀諸天。出遊西北門。見有百姓子、男女人。身被髠截。循上劒樹。八達交風。吹樹低昂。下則足履刀山。徃返無數。手足傷爛。膿血流出。不可得見。痛不可忍。

道曰。斯人何辜。宿命何值。違何經教。犯何科律。以致斯酷。西北世界飛天人曰。此之罪人也。其前身浮好。心慕榮利。形賈上學。愛惜珍寶。不受經法。齎信奉受。心追恡惜。受經未備。强欲作師。不依年限。傳授弟子。不關天地。無有盟約。更相傳付。得者不恭。付者不精。唱露袐文。流布俗間。致令愚俗毀咎道眞。訾毀寶經。或受經穢慢。輕忽三寶。不承師訓。自用一意。或齋戒不精。思念不專。其罪深重。致招今對。萬劫當得還生下愚之中。與道長隔。或嬰六疾。聾盲不聰。其因如此。

道見之悲傷。哀念在心。告飛天人曰。斯人雖犯科律。甞經法門。可令思念先身所行之惡。令更思善。廣建功德。伏從師宗。度其西北之門。授其勸戒。令得還生人中。更受寶經勤行大業。功滿德普。當得昇入至眞之場也。

道言。吾開八门。以遙觀衆生。見有百姓子、男女人。學與不學。不顧宿命。所行元惡。翻天倒地。無所不作。罪滿結竟。死魂充謫三途五苦八難之中。考掠楚撻。痛毒無極。大小流曳。相牽塗炭。歷劫不解。哀念悲傷。不能已矣。故為開度。授其勸戒。令自思善。念其宿命所行罪惡。於是改行。内著法輪。令早得更生。還於人中。大作功德。施惠布散。廣建福田。奉宗師寶。供養孝心。令功成德滿。解拔昔怨。身受福慶。乃入道場。知有宿命。以成至眞。此法弘普。功加一切。得見其文。宿根自拔。五苦不經。三途解脫。長離八難。見世安康。世世富貴。家門興隆。思念前生。與善因緣。若能長齋。燒香禮拜。廣救萬物。功濟衆生。損身布施。行人所不能行。為人所不能為。懷人所不能懷。忍人所不能忍。衆行合法。剋得上仙。坐降雲龍。飛行太空也。
