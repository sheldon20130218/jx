### 太極真人説二十四門戒經

第一誡者，不得殺生、割斷他命，煎煮美味，以饒一身。或自殺、教他殺、見殺隨喜，噉食衆生。犯者過去，受鑊湯地獄罪。

第二誡者，不得偷盜，取非義財，夜入人家，晝窺園圃，承其便勢，遂起賊心。或自偷、教人偷、見偷隨喜。犯者過去，受刀山、劍樹地獄罪。

第三誡者，不得心懷陰謀，枉陷良善。見人勝己，便欲害他，計較不平，自求饒益，他好我認，我惡怨他。犯者過去，受爐炭地獄罪。

第四誡者，不得口是心非，鬥亂親戚，談説三寶，讒謗出家。走作唇舌，非笑良善，誹謗聖教，疑惑兩心。説語不平，勸生分別。犯者過去，受鐵犁耕舌地獄罪。

第五誡者，不得違經慢道，欺誘他人，敗壞靈壇，侵損常住，隱没功德，踐踏福地。犯者過去，受剉碓剉身地獄罪。

第六誡者，不得飲酒。醉亂心神，凶橫無度，不存禮樂，喧悖尊親，叫唤神靈，驚心損氣。犯者過去，受毒蛇食心地獄罪。

第七誡者，不得妄言綺語，惡口兩舌。駡詈尊親，毀辱師長，善言惡對，轉爲怨讎。犯者過去，受鎔銅灌口地獄罪。

 第八誡者，不得行邪心曲，耽婬愛色，執著生迷，離他恩愛，奪人寵念、隔絕他家。犯者過去，受抱銅柱地獄罪。

第九誡者，不得慳貪恡惜財物，自求饒益。𡜍妬他人，呪詛一切，更相猜忌，彼此怨深。犯者過去，受鐵輪地獄罪。

第十誡者，不得破齋破戒，不孝不仁。偷竊齋食，隱没厨供，令彼功德使不周圓。犯者過去，受運石培山地獄罪。

第十一誡者，不得毀拆尊像，偷竊幡花，自將供養，充衣裳卧具。犯者過去，受卧鐵床地獄罪。

第十二誡者，不得見功德破壞，屋舍傾崩，不好修營，心懷虛過。犯者過去，受劍林割切身心地獄罪。

第十三誡者，不得因到人家、見他有物、便即貸借、方便不還。羅織貧窮，非理逼奪。犯者過去，受寒冰地獄罪。

第十四誡者，不得見人有憂心生歡喜，見人苦惱心即快他，見人有財常思下脱，見人好心常自憎嫌。犯者過去，受鐵釘釘身、身生猛火地獄罪。

第十五誡者，不得不洗手漱口，直進道場，侵觸經像，穢污靈文。心不恭敬，多生懶慢。犯者過去，受鐵杖亂考地獄罪。

第十六誡者，不得探巢破卵，傷胎墮子，非理枉橫，截斷生路。犯者過去，受大石壓身地獄罪。

第十七誡者，不得裸形露體於天地日月星辰之下，三明六昧之中。犯者過去，受鐵錐刺身地獄罪。

第十八誡者，不得耗蠹常住，攀摘花果，損折園林，穢污觀舍。不生慚愧，是輕福地。犯者過去，受吞鐵丸地獄罪。

第十九誡者，不得雜食葷辛，葱蒜韮薤，身中臭穢，神靈不居。念誦修持，觸犯靈聖。犯者過去，受吞火食炭地獄罪。

第二十誡者，不得自以爲是，非笑他家，於諸法中横起人我，執心自著，不見正真。犯者過去，受磑（wèi）磨碓（duì）擣地獄罪。

第二十一誡者，不得將諸毒藥方便施人，損他性命，每結怨嫌。犯者過去，受百毒惡汁、灌煮身心地獄罪。

第二十二誡者，不得計筭三寶，離隔六親，不念捨施，唯求自饒。言作兩心，不行一信。犯者過去，受拔舌地獄罪。

第二十三誡者，不得將齋食就葷辛酒肉相和共食，不敬齋法，諸天罰人。犯者過去，受鐵鎖鎖身、不得託生地獄罪。

第二十四誡者，不得自倚豪强，欺誘貧賤，離拆男女，不信天真。生兩見心，不斷人我，自行非去，不識罪因。犯者過去，受鋸解身心地獄罪。
