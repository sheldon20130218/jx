### 三洞衆戒文

01 始起心入道三歸戒文

第一戒者，歸身太上無極大道;

第二戒者，歸神三十六部尊經；

第三戒者，歸命玄中大法師。

02 弟子奉師科戒文

弟子別師經月，皆冠帶執簡問訊，不得白服。

弟子別師經宿，皆禮拜長跪，還亦如之。

弟子不得向師稱弟子，言皆稱名。

弟子詣師，不得專輒而坐，命坐方坐。

弟子不得唤師作道士，皆云家師。

弟子不得犯師名諱，若人問不止，下聲荅之。

弟子不得唐突師，左右皆有司察之官。

弟子見師有過失，當於深隱處長跪諫之，不得在人前言師是非醜鄙。

弟子與師言，不得高聲大語。

弟子與師共室，不得先卧在後起。

弟子與師同食，不得在師前食聽在前止。

弟子問訊師，皆當隨其所受高下，巾褐執簡，不得趣爾白服。

弟子隨師起居行止，皆當謙卑恭敬，不得斯須無敬。

弟子事師，師年少，弟子年高，弟子皆應恭敬，譬如官長二千石、父母同等，不得自恃高貴，輕忽於師，其關不小，具在《明真科》。

弟子與師同在席坐，師若起動行止，弟子即須倚立，不得安然端坐。

弟子先未受法戒，或炁類齊等，或復耆年，或是姓從兄弟子孫，後詣師受法，皆須謙卑恭敬，言皆稱名，不得比常。

弟子與師親服緦麻者，皆不得相爲師，所以爾者，受法，皆證三曾七祖父母，來監臨子孫所受，若違盟，九祖受考，殃及受法之身。

弟子不得忿嫉責怒師主，及懷恨在心，罪科具出《明真經》。弟子詣師請道法，皆當冠帶執簡，謙苦求請，不得趣爾。

弟子與師別經年，月朔皆冠帶執簡，禮三拜長跪，問訊訖，復再拜，合成五拜，別亦如之，明各識焉。

弟子不得與師争口，忽忽哂意。弟子事師，皆當恭敬，不得傲慢無禮，罰在《明真經》中，宜各慎之。

弟子不得與師爭競功名，無有推讓之心。

弟子詣師，當請問所受，不得論及私鄙。

弟子事師，師若遠行還，弟子皆當隨路遠近奉迎，不得端坐晏然，待師至，弟子與師同行，不得踐師影，慎之。

弟子與師共在座，不得受人跪拜，所以爾者，座無二尊。

弟子不得陰行橫勃，忿鬪師主。弟子若出入，及所營作，每先諮問於師，不得自專。

弟子事師，皆當恩愛信實，不得猶豫二心。

弟子不得竊盜、發泄師器笈中，犯師禁戒，科律得罪。

弟子不得背叛師主，慎之，具在《明真經》文。

弟子與師同處，不得洟唾左右，慎之。

弟子侍從師，若值賓客，弟子侍衛師左右，不得高抗大坐，與凡俗無別，皆入不孝，慎之。

弟子受師法業，後玄德成就，爲人所宗，皆當謙下，存憶本師，勿忘先恩也。

弟子事師，不得輒坐師牀席處所，神司之禁也。

03靈寶初盟閉塞六情戒文

第一戒者，目無廣瞻，亂諸華色，亡睛失明，光不朗徹。

第二戒者，耳無亂聽，混於五音，傷神敗正，惡聲啼吟。

第三戒者，鼻無廣嗅，雜炁臭腥，易有混濁，形不澄正。

第四戒者，口無贪味，脂薰之屬，濁注五神，藏府愤潰。

第五戒者，手無犯惡，不竊人物，贪利入己，禍不自覺。

第六戒者，心無愛欲，摇動五神，傷精喪炁，體髮迷荒。

04三戒文

第一戒者，諦識因緣，勿忘本逐末。

第二戒者，諦守少私，勿利我損物。

第三戒者，諦習勤行，勿混俗失真。

05五戒文

第一戒者，目不貪五色，誓止殺，學長生。

第二戒者，耳不貪五音，願聞善，從無惑。

第三戒者，鼻不貪五氣，用法香，遣俗穢。

第四戒者，口不贪五味，習胎息，絶惡言。

第五戒者，身不貪五綵，履勤勞，以順道。

06八戒文

第一，星解五行，備修五德。

第二，習五事，不可無恒。

第三，平理八正，行藏順時。

第四，明識五紀，與炁同存。

第五，精審皇極，上下相和。

第六，修三德，期會三清。

第七，決定疑惑，化偽爲真。

第八，考校徵驗，消禍降福，鍊凡登聖，無負三尊。
