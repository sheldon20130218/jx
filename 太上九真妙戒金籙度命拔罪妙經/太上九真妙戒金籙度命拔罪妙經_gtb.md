### 太上九真妙戒金籙度命拔罪妙經

#### 《正統道藏》洞真部戒律類（明正統十年內府刊本）

爾時。元始天尊在九清妙境三元宫中。御三炁之華寶雲玉座。騫林之下。與諸大聖。太上道君。太上老君。九皇上真。飛天大聖。妙行真人。四司五帝。天龍神鬼。無鞅數衆。一時同會劫仞寶臺。十方來衆皆駕五色瓊輪。八景琅輿。玄靈翠節。飛雲素盖。麟駕羽軒。龍旂鳳葆。獅子白鶴。嘯歌邕邕。燒香散花。遊空飛步。誦詠洞章。朝讚天尊。總校圖籙。拔度諸苦。時三元上宫。光明照耀。洞朗太空。靈都紫微。輝映十方。下及無極境界。長夜九幽地獄之中。善惡命根。光中煥然。一切玄司。無不照耀。一一天宫皆見。元始天尊與諸天大衆敷弘至妙。開化人天。標記善功。注明黃籙。金格玉簡。陳列三清。一一地獄之中皆見。十方救苦天尊入於九幽。拔度諸苦。敕命北帝三官九府。百二十曹。五帝考官。察命童子。司命司録。司功司殺。土皇九壘。及四明公賔友僚屬。五嶽掾吏。執罰神兵。巨天力士。天騶甲卒。牛頭獄吏。威劒神王。三界大魔。九億鬼王。皆集九幽地獄之中。同禀教戒。

爾時。酆都北帝及諸鬼官。咸皆震悚。各作是念。我等積罪。身為鬼官。統御㝠司。常居黑暗。動經億劫。不見光明。今日何緣。忽感上聖威光朗耀。普照重昏。欲有啓問。懷疑未敢。爾時。普掠獄中。有諸罪人。名入黑薄。牛頭獄卒驅上刀山。皆悉身首爛壞。五體零落。其中獨有一人。循山上下。逐樹高低。履鋒踐刃。無一傷損。所有刃戟。變成蓮花。爾時。北帝心大驚怖。稽首禮謝。上白天尊。弟子先緣不幸。身任㝠司。自處酆都。已經億載。履見罪人受諸苦惱。亦見東方風雷之獄。常有黑風。震雷霹靂。飛戈飄戟。衝突罪人。分散肢體。穿穴五臟。萬劫受苦。不捨晝夜。又見南方火翳之獄。有諸罪人。吞火食炭。為火所燒。頭面焦燎。頭戴火山。皮膚骨肉。節節生火。萬劫受苦。不捨晝夜。又見西方金剛之獄。有諸罪人。金鎚鐵杖。亂拷無數。肢體爛壞。筋骨零落。鐵义穿腹。金鎚塞心。萬劫受苦。不捨晝夜。又見北方溟冷之獄。有諸罪人。沈没丘寒之池。水戟霜刃。衝斷筋骨。百毒之汁。以灌其上。五體零落。心腹破壞。萬劫受苦。不捨晝夜。又見中央普掠之獄。有諸罪人。身被拷掠。痛毒難忍。斷筋流血。悶絕擲地。於是獄卒方以鐵义义刺。令諸罪人各各巡上刀山劒樹。八達交風。吹樹低昂。足履刀山。掛身劒鍔。萬劫受苦。不捨晝夜。又見南方銅柱之獄。有諸罪人。身上銅柱。大火猛𦦨。令諸罪人手抱足登。表裏焦爛。腹背膿潰。萬劫受苦。不捨晝夜。又見西南方。屠割之獄。有諸罪人。身被倒懸。刀劒割體。四肢筋脉。皮膚五臟。皆有刀刃割切其中。罪人血流滿地。非可堪忍。萬劫受苦。不捨晝夜。又見西北方火車之獄。有諸罪人。五車裂體。四肢分散。或身處火車。東西南北一一車輪。皆有刀刃隨輪運轉。割切罪人。加諸猛火。燒炙焦爛。萬劫受苦。不捨晝夜。又見東北方鑊湯之獄。有諸罪人。身被鐵义。义入鑊湯。五體煑漬。四肢潰爛。膿血臭穢。不可堪忍。萬劫受苦。不捨晝夜。未審今此罪人。以何因緣。循上刀山劒樹。了無傷損。刀戟鋒刃。變成蓮花。相好端嚴。獨步無畏。衆苦所加。莫能害者。忽感上聖迴駕。天真降集。一切震懼。莫能所知。惟願天尊。大慈大悲。普濟普度。令諸九幽受苦衆生。拔除衆罪。自識宿命。捨悪從善。得出九幽。身處光明。輪轉福報。長得解脫。永離三塗。

爾時。九幽地獄衆生。聞是北帝廣為啓請。心生悔過。願求拔罪。舉聲悲呌。響振梵天。於是十方救苦天尊大悲觀心。普及一切。度身威光。假六通慧。令諸罪人閉目靜思。俄頃之間。自識宿命。各各明了生存之日造諸惡業。或手弒君父。不孝二親。或誹謗大道。背真就偽。或殘傷兄弟。謀反師尊。或六親通同。淫犯骨肉。或為劫賊。殺害人命。或屠割衆生。自饒一身。或以彊淩弱。以貴虐賤。或浮好三寶。執心不專。或輕慢法師。穢賤靈文。或心懷陰賊。安忍嫉姤。或惡口兩舌。闘亂善人。或殺生淫祀。裸露三光。或心生。或口語。或自作。或教他。積劫以來。所有諸罪。一時頓憶。各各明了。倍增悲惱。願求解脫。

天尊普告四衆。汝等諦聽。此諸罪人。曠劫以來。不信經教。惟罪是修。惡惡相牽。過滿罪定。遂使名書惡薄。身没九幽。輪滯三塗。未應解脫。頼於其中有此一人。生存之時。曾立九幽大齋。受持金籙白簡九真妙戒。標名金格。列字玉清。德重功高。感通上界。我以神力隨念救護。今當普宣禁戒。絶諸惡根。咸使汝等一時解脫。爾時。北帝聞是說已。心大歡喜。不勝踴躍。瞻仰尊顏。而作頌曰：

善哉元始尊。衆生慈父母。傾光紫微宫。曲映九幽戶。峩峩丘寒庭。迴照廓水浦。炎炎烈火𦦨。霈然灑法雨。圓通大哀智。常善濟衆苦。拔度長夜魂。今得稽首禮。

爾時。北帝說是頌已。諸天大衆同聲稱善。鈞天伎樂。萬種互作。幢盖香花。䕃覆一切。於是元始天尊復告四衆。汝等諦聽。靜念在心。吾當為汝。顯說九真妙戒。金籙白簡。受持功德。拔難濟苦。神力難思。衆靈稽首。伏受教命。

天尊告曰。
一者克勤。忠於君主。
二者敬讓。孝養父母。
三者不殺。慈救衆生。
四者不淫。正身處物。
五者不盜。推義損己。
六者不嗔。兇怒凌人。
七者不詐。謟賊害善。
八者不憍。傲忽至真。
九者不二。奉戒專一。

元始符命金籙白簡救苦真符。告下十方無極世界。三官九府。百二十曹。五帝考官。九幽地獄。巨天力士。執領神兵。司録司命。司公司殺。牛頭獄卒。三界大魔。拔度亡過某靈魂。出離地獄。永辭長夜。覩見光明。萬罪蕩除。冤仇和釋。承此九真妙戒拔度功德。上生天堂。一如告命風火驛傳。

元始符命金籙白簡長王靈符。告下南方丹天世界。朱陵火府。南昌上官長生大君。 韓君司馬。司命司録。延壽益筭度厄尊神。迴骸起死監生大神。超度亡過某靈魂上登朱宫流火之庭。玉眸煉質。黃華蕩形。書名紫冊。受化更生。承此金籙度命功德。時刻升遷。一如告命。風火驛傳。

汝等若能受持金籙白簡九真妙戒長生靈符。救苦真符。當消九幽大罪。標名九宫。察命童子。護戒威神。五帝直符。六宮掾吏。自當隨逐簡文。覆護受戒弟子。天尊又曰。若有國土兵災不息。疫毒流行。是其國主后妃太子王公。及以兆庶子。亦當修設九幽大齋。各各受持九真妙戒金籙寶符。兵災靜息。妖惡自屏。天人稱悅。忻國太平。若在山林曠野。為虎狼猛獸之所奔突。便當寧心。存思金簡靈符。察命童子。受戒法師。護法神王。猛獸自退。終不害己。若入大海遭遇惡風。亦當存念。風浪靜息。得達於岸。若在軍陣白刃之中。亦當存念。兵仗伏匿。不有害傷。若在牢獄枷鎖之中。亦當存念。冤枉自伸 。必得解脫。若為邪精鬼賊衆苦所纏。亦當存念。鬼魅消滅。自然瘥愈。若人命過應入九幽。名書黑薄。夫妻男女。門人同學。當為亡人立九幽大齋。書名白簡。為九真妙戒。燒除黑薄。彼諸罪人。應時解脫。魂昇九天。因緣輪轉。得為九宫真人。天尊又曰。金籙妙戒長生靈符。威禁至重。若能如法修行。其福無量。若復有人起心誹謗。生輕慢想。當知此人積惡萬劫。罪障深重。名書惡薄。身没鬼官。命過之後。必當淪䧟九幽地獄。備受諸苦。綿綿長夜。不可解脫。設復有人初雖信受。後起慢心。察命童子奏三官。削除金簡。注名死錄。或在見世身受惡病。蟲癩癰疽。人所棄擲。求生不得。求死不得。憂惱自煎。無由解脫。或復長被橫惡所加。或犯王法。或犯刀兵。或犯虎狼。或犯水火。或犯惡人口舌呪詛。室家不和。門族起爭。冤家牽引。一失真道。長淪惡趣。是故汝等依科遵奉。勿生異想。宣告男女。咸使聞知。是時北帝及諸四衆九幽罪人。聞是說已。心開悟解。各生善念。衆苦消釋。身心泰然。皆發道意。性不退轉。是時九幽黑薄。一時焚燼。火山息燄。水池靜波。吞火食炭。化為甘露。金鎚鐵杖。變成蓮花。飛空步虛而作頌曰：

稽首無上道。歸心元始尊。至真妙應主。開化飛玄門。妙戒怡五靈。金書警萬神。察命定籙籍。靈符度苦魂。乘雲朝玉帝。齊契玄中人。

太上九真妙戒金籙度命拔罪妙經 終
