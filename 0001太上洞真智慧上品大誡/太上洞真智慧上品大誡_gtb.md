### 太上洞真智慧上品大誡

#### 《正統道藏》洞真部戒律類（明正統十年內府刊本）

元始天尊。以開皇元年。七月一日午時。於西那玉國。鬱刹之山。浮羅之嶽。長桑林中。授太上道君。智慧上品大誡法文。是其時也。道君受誡起。北向首體投地。回心十方。還向東而伏。

天尊告太上道君曰。今當宣通法音。開悟羣生。爲諸男女解災却患。請福度命。㧞諸苦根。使生者見道。身脫八難。死者歡樂。飲食天堂。早生人中。轉輪聖王。修齋求道。皆當一心。請奉十誡。諦受勿忘。專心黙念。洞思自然。母生雜想。撓亂形神。能如是者。便當靜聽。

天尊告曰。
第一誡者。心不惡妬。無生隂賊。椷口慎過。想念在法。

第二誡者。守仁不殺。愍濟羣生。慈愛廣救。潤及一切。

第三誡者。守貞推讓。不滛不盜。常行善念。損已濟物。

第四誡者。不色不慾。心無放蕩。貞潔守慎。行無玷汙。

第五誡者。口無惡言。言不華綺。内外中直。不犯口過。

第六誡者。减酒節行。調和氣性。神不損傷。無犯衆惡。

第七誡者。不得嫉人勝已。爭競功名。毎亊遜譲。退身度人。

第八誡者。不得評論經教。訾毀聖文。躬心承法。恒如對神。

第九誡者。不得闘亂口舌。評論四軰。天人咎恨。傷損神炁。

第十誡者。舉動施爲。平等一心。人和神穆。行常使然。

天尊言。修奉諸誡。毎合天心。常行大慈。願爲一切。普度厄世。謙謙尊教。不得中怠。寧守善而死。不爲惡而生。於是不退。可得㧞度五道。不履三惡。諸天所護。萬神所敬。長齋奉誡。自得度世。
太上道君。不勝喜懼。稽首奉命。

天尊言。夫學者。修齋行道。開度天人。作諸善功。當行十二可從。而得度世者。爾宜從之。自得正真。終入無爲。所願皆成。

第一者。見真經出法。開度一切。便發道意。心願後世。得登大聖。

第二者。常行慈心。願念一切。普得見聞。開度廣逺。 旡有障翳。

第三者。好樂經教。深逺覽達。意志堅明。開化愚闇。

第四者。尊受師訓。廣開勸化。令入法墻。逺離盲道。

第五者。信向玄妙。尊奉經訣。晨夕誦習。無有怠倦。

第六者。不務榮華。斷俗因縁。專心定志。所營在法。

第七者。勤誦大經。願念一切。廣開橋梁。爲來生作縁。

第八者。敬生善心。不邪不僞。無嫉無害。無惡無妬。

第九者。在所托生。常值聖世。與靈寳法教。相值不絶。

第十者。潔身持誡。修齋建功。廣救羣生。咸得度脫。

第十一者。學業廣覽。宣通洞法。預以天人。普令開度。

第十二者。常與明師。世世相值。受教宣化。度人無量。一切善心。皆得真道。

天尊言。學士修行之法。當行十二可從之誡。能以一心。行此善念。世世得見聖文。與道結縁。諸天女識。獨超三界。無所罣礙。長離三惡五道八難。萬神敬護。地祇擁衞。門戸清肅。萬災不干。可謂端正而得道也。勤爲習誦。廣宣同學。皆使一心。齊入法門。

天尊言。道尊法妙。人身亦貴。故道開法。遺誡經文。以度人身。人身既度。上與道同。㝠爲精行。持齋奉誡。夷心靜黙。志念分明。一意皈向。專想不二。滌蕩六府。過中不味。内外清虚。毎合自然。是其齋日。捻香啓願。應心上徹。四天司邏。十部威神。即下履行。觀聽至音。鑒映爾心。如誡行道。皆列功諸天。禍福立彰。道不負人。勤行諦受。勿使魔言。

天尊言。若善男子善女人。能發自然道意。來入法門。受我十誡。行十二可從。則爲大道清信弟子。皆與勇猛。飛天齊功。飛天未得道者。也是大道十轉弟子。飛行虚空。爲諸天筞駕。清信弟子。見在世上。可得免於憂惱。度於衆苦。身入光明。形内澄正。招鬼使神。制伏魔精。十轉即得上爲飛天。若在一轉。而行精進心不懈退。作諸功德。長齋苦行。晨夕不倦。即得飛天。於此而進。超陵三界。爲上清真人。

天尊言。受我十誡。十二可從。皆當稽首稱清信弟子。從今受誡。一心奉行。不敢不信。皈命十方。能如是者。見世門戸隆盛。咸得康强。地祇侍衞。三界司迎。七祖魂神。上昇南宫。衣飯天廚。早得更生。還於人中國王之門。世世不絶。與道因縁。

天尊言。建齋行道。四天帝王。皆駕飛雲。緑軿八景。玉轝侍從。真人玉女。手把華旛。前導鳯歌。後從天鈞。白鶴獅子。嘯歌雝雝。燒香散華。浮空而來。瞻禮行道。觀聽法音。天王下降。萬靈朝焉。如是豈不盡其法也。當先受十誡。然後行道。庠序雅歩。靜心閉意。坐起卧息。不離儀格。天王歡恱。列名上清。可謂得道在方寸之間。

智慧閉塞六情上品誡

第一誡者。目無廣瞻。亂諸華色。亡睛失瞳。光不明徹。

第二誡者。耳無亂聽。混於五音。傷神敗正。惡聲啼吟。

第三誡者。鼻無廣嗅。雜炁臭腥。易有混濁。形不澄正。

第四誡者。口無貪味。脂薫之屬。濁注五神。臟腑漬潰。

第五誡者。手無犯惡。不竊人物。貪利入己。禍不自覺。

第六誡者。心無愛慾。摇動五神。傷精喪炁。體發迷荒。

天尊言。其六誡者。身之大患。來生男女。雖受人形而六情不純。未見經教。不聞法音。形不自覺。沉迷罪門。致命短促。不竟天年。長處惡道。甚可哀憐。故說是誡。開度人天。善心信向。一意歸命。尊奉聖教。閉諸惡門。則形入虚空。六通智慧。六通智慧者。洞視同聽洞空洞虚洞清洞微。是爲六通。無所不通也。六情恬夷。神自歸也。一自生也。精自固也。壽命長逺。終不死也。

智慧度生上品大誡

一者。見人窮急。度其死厄。見世明逹。能制凶逆。年命長逺。世享無極。

二者。見人窮乏。饑寒困急。損身布施。令人富貴。福報萬倍。世世歡樂。

三者。含血之類。有急投人。能爲開度。濟其死厄。見世康强。不遭横惡。

四者。施慧鳥獸。有生之類。割口飴之。無所愛惜。世世飽滿。常在福地。

五者。度諸蠢動。一切衆生。咸使成就。無有夭傷。見世與盛。不履衆横。

六者。常行慈心。愍濟一切。放生度厄。其功甚重。令人見世。居危得安。居疾得康。居貧得富。舉向從心。

天尊言。其六誡者。皆以心通智慧。能施其德。行合自然。慶福恒居其身。禍害常逺其門。翫好不絶。世世因縁。一轉受報。飛天齊功。超輪九轉。漸入大道十轉弟子。名書諸天。七祖同昇。上生天堂。衣食福德。即生人中。轉輪神王。恒居福門。

智慧十善勸助上品大誡

一者。勸助禮敬三寳。供養法師。令人世爲君子賢孝髙才。榮貴巍巍。生爲人尊。門族昌熾。

二者。勸助治寫經書。令人世世聰明博聞妙義。恒值聖世。見諸經教。能誦章句。

三者。勸助建齋靜舍。令人世世門戸髙貴。身登天堂。飯食自然。常居無爲。

四者。勸助香油衆乏。令人世世芳盛香潔光明。容睟絶偉。天姿髙秀。

五者。勸助法師法服。令人世世長雅。逍遥中國。不墮邊夷。男女端正。冠冕玉珮。

六者。勸助國王父母子民忠孝。令人世世多嗣。男女賢儒。不經諸苦。

七者。勸助齋靜讀經。令人世世不墮地獄。即昇天堂。禮見衆聖。速得反形。化生王家。在意所欲。玩服備足。七祖同歡。善縁悉㑹。終始榮樂。法輪運至。將得仙道。

八者。勸助道士衆人經學。令人世世才智洞逹。動靜威儀常爲人師。

九者。勸助一切布施諌諍。令人世世壽考富樂。常無怨惱。

十者。勸助一切人民。除嫉去慾。履行衆善。令人世世安樂。禍亂不生。病者自愈。仕宦髙遷。爲衆所仰。莫不𠮷祐。門戸清貴。天人愛育。神魔敬護。常生福地。

天尊言。其十善勸誡。自非大道十轉弟子。莫能行也。能行之者。與飛天齊功。心與六通智慧叅同。洞虚無也。身後皆得。飛行雲中。衆聖䇿駕。遊乎十方。從此不懈。亦得位及仙王。七祖即離幽夜。昇入南宫。衣飯天廚。受福自然。其法髙妙。度人無量。巍巍大化。難可勝焉。

天尊言。六通智慧者。天曰洞視。地曰洞聽。東曰洞空。西曰洞虚。南曰洞清。北曰洞微。六通洞逹。遼邈無端。不可得測。不可得窮。無所不包。無所不容。其有六覺之炁。常通六慧。人識六通。則六覺明焉。制御六情。使人自然。棄諸惡根。生諸善念。心體六惠。自得神仙。

天尊言。爲道之本。欲度十苦八難之中。當受大誡。修齋建德。立諸善功。爲三界所稱。諸天所觀。身無不度。道無不成。不受大誡。徒爲長齋。或斷谷休糧。隱遁山林。肉身求度。而無六通智慧之行。徒失爾功。無由成就。善男子善女人。有至心者。勤求諦受。今說是經。廣加開度。咸使十方。普聞法音。

天尊言。天爲洞視。則天眼智髙。慧洞無窮。自上自下。四面八方。無所不照。無所不明。雖曰一通智慧。而五色總焉。天洞自然。故無損傷。人則法天。目中朱童。亦有五色之光。人不持戒。六覺之炁不通人孔竅。智慧未開。廣視五色。則眼童飛揚。光睛昏翳。令人目盲。故說是誡。以度天人。咸使男女。得聞法音。欲得過度年命長逺。當奉是誡。勤行勿忘。慎多色想。放蕩目神。毎自制御。愛養眼童。思真靜念。令通智慧。洞觀虚空。持誡制己。則五色歸身。五色自歸。則無損傷。保爾年命。可得無窮。

天尊言。地爲洞聽。智逺慧聞。故響應天上。下徹四方。無所不窮。無所不聞。雖曰一通智慧。而五音總焉。地洞自然。以生五音。眹而不動。故無損傷。人則像地。耳中則有五聲之神。人不持誡。則智慧不通。不可亂聽。五音之聲。五音使人五神飛敭。耳中空廢。隆隆悲鳴。五神啼泣。致令聾。故說是誡。以度天人。咸使男女。普聞法音。欲得長生。當持大誠。以制耳神。勿爲多聽。非法之音。靜聽妙經。神真之章。令通智慧。洞響太空。持誡制巳。則五音歸身。五音自歸。則耳無惡聲。保爾年命。尅得長逺。

天尊言。東爲洞空始陽之炁。炁出於空。智明慧寥。故曰洞空。洞逺無礙。不可得窮。始青之炁。雖曰一通智慧。而五炁總焉。空無不納。故無損傷。人雖有形。形亦法空。鼻有黄寧。辟非之神。人未持誡。則智慧不通。未入智慧。不可雜食。臭腥之物。臭腥之炁。使人鼻神壅塞。經源易有斷絶。明梁不通。故說是誡。以度天人。咸使男女。得聞法音。欲度諸苦八難之中。當受是誡。以制鼻神。勿多受臭。滌蕩明梁。導引生炁。通明智慧。洞炁入空。持誡制己。則衆炁歸身。衆炁自歸。與炁混同。長保身命。終不毀傷。

天尊言。西爲洞虚。少陽之炁。炁出於虚。智微慧朗。故曰洞虚。虚之無礙。洞逺難窮。少隂之炁。雖曰一通智慧。而五味總焉。虚無不入。虚無不容。人雖法虚。身不持戒。則智慧不通。智慧未入。則五味爲患。貪啖脂薰。則五神不安。致有傾訖。年命不長。故說是誡。以度天人。咸令男女。普聞法音。欲得長命。當持大誡。以制五神。慎勿貪五味。甘其脂薫。滌蕩五臟。毎令清涼。身有智慧。則五味知香。内外怡夷。年命不傷也。

天尊言。南爲洞清。太陽之炁。炁出於清。智清慧開。關而洞清。故南有赤帝洞陽之庭。冶錬萬物。受鍊而明也。人不持誡。則智慧不通。智慧不通。則心神振動。生於愛慾。使人迷荒。喪神傷命。壽不得長。故說是誡。以度天人。咸使男女普聞法音。欲得長壽。過度諸患。當受是誡。以制心神。除情遣欲。棄塵入清。通明智慧。六覺開津。身入洞清。與炁自然。保爾年命。得永長存。

天尊言。北曰洞微。生於玄。智逺慧深。微而洞真。隂察罪福。主人生元。手法四時。上應天關。天關恒轉。手亦動焉。手有大神。接生方盈。運人四大。觀人敗成。人不持誡。智慧不通。則揺動人心。衆惡並生。手作不覺。貪竊自營。致有短命。不終年。故說是誡。以度天人。欲得長夀。過度惡根。當奉是誡。以制手神。通明智慧。心自開明。手不貪竊。惡根不生。應天順炁。身入自然。保爾壽命。永得長存。

智慧功德報應上品誡

誡曰。施散供養三寳神經。一錢巳上。皆七十四萬倍報。一萬以上。報不可勝。名記諸天。身登太上十轉弟子。七祖上昇。爲諸天賔友。

誡曰。施散法師法服治寫經書。建立靜治一錢以上。皆三十二萬倍報。萬錢以上。報不可勝。世世聦明。恒值明師。生於貴門。七祖皆爲太上之賔。

誡曰。施散法師道士香油齋食。一錢以上皆二十四萬倍報。功多則報重。世世豐有。恒無窮乏。七祖歡泰。恒食天廚。

誡曰。施散山棲道士。一錢以上皆一十二萬倍報。功多則報重。世世恒值聖師。見道法教。七祖皆得五帝交遊。

誡曰。施散清信弟子香燭齋食。一錢以上皆三萬二千倍報。世世歡樂。不見諸苦。七祖上昇天堂。逍遥無爲。恒居福中。

誡曰。施散天人窮乏。一錢巳上皆一萬二千倍報。功多報多。世世富貴。歡樂無極。七祖皆受。四方天廚。衣食自然。

誡曰。施散衆生損己餉食。一錢巳上皆七祖二百倍報。世世子孫昌熾。門戸興盛。六千免離。地獄上昇。自然福中。

天尊告太上道君曰。智惠上品功德之誡。天人男女。有發自然道意。損己布散。開張福田。功德甚重。施一之功。數萬之報。應之理，明如日月。或在見世。或在來生。但福報差移。不必同至。其中或有計功補過。或以德贖罪。或爲祖世㧞諸刑責。是致報應。不即明顯。三官九府。記人功過。毫分不失。或先罪已除身不犯過。後功未明。與凡不異。此由已身受生日尅。應諸天解度。然後福報。雖爾推移。七祖魂神。已昇天堂。福㑹於後。萬無差錯。明吿男女。令知報應。天道不虚。善心信向。勤行勿懈。尅得開度。受福無窮也。

天尊告太上道君曰。諸天上聖。至真大神。諸天帝王。及已過去塵沙之軰。得道之者。莫不由施散布德。作諸善功。功滿德足以致善報。輪轉不絶。皆得道真。超陵三界。逍遥上清大羅之天。玉京玄臺七寳林中。此時皆知。施功不失。歡樂自然。世世無量。所施盖微。福慶無極。末世僞薄。人情慳貪。唯知聚積。爲已重擔。莫能發心。作此功德。功既無積。罪穢日生。長逺福堂。沉淪罪門。展轉五道八難之中。一失福世。無有還期。男女相牽。莫識宿命。所從而來。見其魂神。甚可痛傷。令爲諸天說是禁誠。咸令男女。普聞法音。開度羣生。使入福中。 天尊言。我歷觀諸天地獄之中。男女責作幽牢。窮魂莫非。先身不見。明誡見而不行。或行而不遵。迴生悔心。還入罪門。或生而犯惡。不遇善縁。或不知施散。發心建功。廣作福田。以㧞宿根。唯知作罪。流曵三塗八難之中。念其愚癡。甚可哀傷。故說是誡。開度天人咸使男女。普聞法音。知發道心。建立善功。以㧞諸苦。與道爲縁。咸得歡泰。逍遥自然。
太上道君。受誡於元始天尊。開度諸天四方邊土。功德成就。以傳諸天天王。十方大聖。太微帝君。四極真人。東華宫中方諸大神。玉女羣仙。普使宣通。濟度來生。令聞法音。是時諸天莫不欣喜。善哉善哉。

太上洞真智慧上品大誡終
